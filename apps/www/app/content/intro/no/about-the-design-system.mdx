---
title: Om Designsystemet
sidebar_title: Om Designsystemet
description: Designsystemet tilbyr grunnleggende UI-komponenter og retningslinjer for helhetlige brukeropplevelser på tvers.
date: 2026-01-07
category: Introduksjon
color: yellow
icon: InformationSquareIcon
published: true
order: 10
---
Designsystemet er et [digitalt fellesgode](https://www.digitalpublicgoods.net/r/designsystemet), og er gratis å bruke for både offentlige og private virksomheter. Det er utviklet for å gjøre det enklere å lage tilgjengelige, sammenhengende og brukervennlige digitale tjenester. Det kan brukes sammen med virksomhetens egen visuelle profil, slik at tjenestene fremdeles kan ha et unikt uttrykk. 

<video controls preload="metadata" width="100%">
  <source src="/videos/designsystemet/designsystemet-info.mp4" type="video/mp4" />
  <track
    label="Norsk"
    kind="subtitles"
    srcLang="nb"
    src="/videos/designsystemet/designsystemet-info-no.vtt"
    default 
  />
  <track
    label="English"
    kind="subtitles"
    srcLang="en"
    src="/videos/designsystemet/designsystemet-info-en.vtt"
  />
  Your browser does not support the video tag.
</video>

<Card data-color='success' variant="tinted">
    **230 organisasjoner i fellesskapet**

    Mer enn 230 organisasjoner (og 1 100+ personer) er en del av fellesskapet vårt. Bli med for å lære, dele og bidra til å forbedre Designsystemet sammen. [Bli med i fellesskapet](/en/intro/join-the-community)
</Card>


## Hvorfor et felles designsystem?
Over 1 million nordmenn strever med å bruke digitale løsninger. En av grunnene til det er at komponenter og interaksjonsmønstre oppfører seg så forskjellig fra gang til gang på tvers av løsninger. Vi ønsker å gjøre det enklere å lage tilgjengelige, sammenhengende og brukervennlige digitale tjenester på tvers av virksomheter. Det får vi til ved å dele felles retningslinjer, interaksjonsmønstre og grunnleggende komponenter som kan brukes sammen med hver aktørs egen visuelle profil. Med Designsystemet legger vi ikke opp til at alle virksomheter som bruker det skal se helt like ut visuelt, men at komponenter skal oppføre seg likt, for eksempel på en skjermleser eller på andre hjelpemidler. På den måten kan vi bidra til mer gjenkjennelig interaksjon på tvers av virksomheter, selv om vi har ulike visuelle profiler. Vi kan altså være både konsistente og særegne samtidig.

Tre av de viktigste grunnene til å ha et felles designsystem:

1. **Helhetlige tjenester på tvers** \
Gjennom å samarbeide om et felles designsystem kan vi i større grad sikre helhetlige, tilgjengelige og gjenkjennelige brukeropplevelser på tvers av etater. Regjeringen vil jobbe for at _"offentlige digitale tjenester skal ha et brukervennlig og gjenkjennbart design på tvers av ulike etater slik at innbyggere med lav digital kompetanse kan benytte tjenesten"_. <sup>1</sup>

2. **Mindre dobbeltarbeid** \
I stedet for å lage de samme grunnkomponentene om og om igjen, kan vi lage dem skikkelig én gang og sikre god kvalitet ved at at tilgjengelighetskrav og testing er godt ivaretatt. Best av alt - da har vi kun ett sted å vedlikeholde dem når det kommer nye teknologier, standarder, krav, og behov. Det betyr optimalisert ressursbruk i offentlig sektor og bærekraftig utikling. Det betyr også mer tid til å løse viktigere problem for brukerne våre. 

3. **Universell utforming** \
Ved å tilby komponenter som ivaretar tilgengelighetskrav, sammen med veiledning til samsvar med funksjonelle lovkrav fra WCAG, kan vi gjøre det enklere for alle å lage tilgjengelige tjenester. Universell utforming krever ofte detaljerte tekniske og designmessige vurderinger. Flere komponenter krever spesifikke HTML- og ARIA-attributter, korrekt fokushåndtering og dynamisk annonsering til skjermlesere. I tillegg må man ta høyde for hvordan ulike skjermlesere og nettlesere tolker kombinasjoner av attributter og elementer. Dette er komplekse utfordringer den enkelte utvikler eller designer ikke skal måtte løse alene. Når vi løser det én gang i felleskap, kan mange gjenbruke det. Eventuelle feil og forbedringer som oppdages kan rettes opp og komme alle som bruker Designsystemet til gode. 

## Hva løser Designsystemet?
Designsystemet gir et felles utgangspunkt, men vi vet at ulike tjenester har ulike behov. Designsystemet kommer aldri til å dekke absolutt alle behov i enhver løsning. Målet er å tilby det mest grunnleggende som går igjen på tvers - fleksible byggeklosser som fungerer som et felles utgangspunkt uansett virksomhet. Der det trengs noe mer spesialisert, må hver virksomhet bygge selv eller ta i bruk andre nødvendige løsninger.

Designsystemet er laget for å kunne kombineres med din egen visuelle profil og løsningens behov. Det gir en felles struktur for design og utvikling, men åpner samtidig for lokal tilpasning og videreutvikling.

Ved å bruke felles byggeklosser kan vi unngå å løse de samme problemene flere ganger. Det sparer tid, gir mer robuste løsninger og frigjør ressurser til å løse mer spesifikke utfordringer i den enkelte tjenesten.


## Hva består Designsystemet av?

Designsystemet består av flere byggeklosser og verktøy. Du kan ta i bruk det du trenger, i den grad du ønsker.

- **Design Tokens** \
  Design Tokens er variabler som styrer farger, typografi, størrelser, avstander og former. Variablene er lagt opp til å være tema-baserte, det vil si at de tar utgangspunkt i din merkevare med de fargene og preferansene du selv velger i Temabyggeren. Fargesystemet sikrer at det er god kontrast mellom tekst og bakgrunnsfarger, uansett hvilke profilfarger du har. Token-strukturen støtter at du kan ha både flere ulike tema og flere "modes" (dark-mode, light-mode, contrast-mode, etc.). Design Tokens sørger også for at det er de samme verdiene vi jobber med i design og kode. Design tokens er hele magien!

- **UI-komponenter** \
  Designsystemet inneholder de mest grunnleggende UI-komponentene som gir verdi å dele på tvers. UI-komponentene finnes i egne bibliotek for [Figma](https://www.figma.com/@designsystemet), [CSS](/no/fundamentals/code/css), [React](/no/fundamentals/code/react), og kan også brukes sammen med [andre rammeverk](/no/fundamentals/code/other-frameworks). Vi dokumenterer hvordan komponentene bør brukes og oppdatererer retningslinjene etter hvert som vi får mer innsikt. 

- **Temabygger** \
[Temabyggeren](https://theme.designsystemet.no/) gjør det enkelt å ta i bruk Designsystemet i din egen organisasjon med dine egne profilfarger og preferanser. Etter at du har tilpasset temaet, kopierer du en kodesnutt og limer den inn i terminalen, på få minutter har du alle komponentene med ditt eget design. 

- **Kommandolinjeverktøy (CLI)** \
Designsystemets [CLI](/no/fundamentals/code/cli-config) hjelper med oppsett av nye prosjekter, generere grunnstruktur, konfigurere temaer, nødvendige avhengigheter og konfigurasjon. 

- **Mønstre og god praksis** \
  Designsystemet er en samarbeidsarena for å utvikle gjenkjennbare [mønstre](/no/patterns) og felles [anbefalinger](/no/best-practices). Med mønstre mener vi for eksempel hvor sentrale elementer skal plasseres i grensesnittet, og hvordan navigasjon, feilmeldinger og andre gjentagende brukeroppgaver skal oppføre seg. Vi kan samarbeide om mønstre selv om vi ikke bruker de samme tekniske komponentene eller designelementene.

## Hvem kan bruke Designsystemet?

Alle som bygger digitale tjenester kan bruke Designsystemet. Det er åpen kildekode, og vi ønsker bidrag som gjør det bedre. [Gi oss beskjed](https://github.com/digdir/designsystemet/issues/new/choose) hvis du finner en feil eller har et forslag. Du kan også stille spørsmål i Slack-kanalen vår, hjelpe andre og dele erfaringene dine der. Se hvordan du kan [bli med i fellesskapet her](/no/intro/join-the-community).


## Hvem bruker Designsystemet i dag?

Designsystemet er blant annet i bruk i 500 applikasjoner gjennom [Altinn Studio](https://altinn.studio/), der 70 ulike etater utvikler sine tjenester. Bruker du Altinn studio til å utvikle tjenester, bruker du automatisk komponenter fra Designsystemet.

Flere virksomheter har også tatt Designsystemet i bruk i egne tjenester. 

<Card data-color='neutral'>
  <Details>
    <DetailsSummary>Eksempler på bruk</DetailsSummary>
    <DetailsContent>
    - [Mattilsynet](https://design.mattilsynet.no/) bygger sitt designsystem oppå Designsystemet.
- [Utdanningsdirektoratet](https://www.udir.no/) bygger sitt designsystem oppå Designsystemet.
- Brønnøysundregistrene har tatt i bruk Designsystemet på blant annet [brreg.no](https://www.brreg.no/), [Virksomhetsopplysninger](https://virksomhet.brreg.no/nb/oppslag/enheter) og [Støtteregister](https://stotte.brreg.no/nb/oppslag/stoettetildeling).
- [Avinor](https://avinor.no/) har tatt i bruk Designsystemet i både interne fagsystem og eksterne publikumsløsninger. [Bloggpost om Avinors bruk av Designsystemet](/no/blog/avinor)
- [Enova](https://www.enova.no/) har tatt i bruk Designsystemet i flere av sine søknadsløsninger.
- [Innovasjon Norge](https://innovasjon.no/) bygger eget designsystem oppå Designsystemet.
- [Sintef](https://www.sintef.no/) bygger eget designsystem på toppen av Designsystemet.
- [Riksrevisjonen](https://www.riksrevisjonen.no/) bygger eget designsystem på toppen av Designsystemet.
- [Lillestrøm kommune](https://www.lillestrom.kommune.no/) bygger eget designsystem på toppen av Designsystemet.
- [Havforskningsinstituttet](https://www.hi.no/hi) bygger eget designsystem på toppen av Designsystemet.
- [Kystverket](https://www.kystverket.no/) bygger eget designsystem på toppen av Designsystemet.
- [Norsk Helsenett](hhttps://www.nhn.no/) bruker det direkte inn i noen av sine digitale løsninger.
- [Huseierne](https://www.huseierne.no/) bruker det direkte i noen av sine digitale løsninger.
- [Data.norge.no](https://data.norge.no) bruker Designsystemet.
- [Tolletaten](https://www.toll.no/) har tatt i bruk Designsystemet på sine nettsider.
- [Landbruksdirektoratet](https://www.landbruksdirektoratet.no/nb) bygger eget designsystem på toppen av Designsystemet.
- [KS Digital](https://ksdigital.no) har tatt i bruk Designsystemet på blant annet [ledsagerbevis.no](https://ledsagerbevis.no/).
- [Arbeidstilsynet](https://www.arbeidstilsynet.no/) har tatt i bruk Designsystemet på sine nettsider. 
- [Digdir.no](https://www.digdir.no/), [UU-tilsynet](https://www.uutilsynet.no/), [UU-status](https://uustatus.no/), [samarbeidsportalen](https://samarbeid.digdir.no/) bruker tokens fra Designsystemet. 

<br/>

Vet du om en annen løsning som bruker Designsystemet? \
Vi vil gjerne høre fra deg, [send oss en epost](mailto:designsystem@digdir.no)! 
    </DetailsContent>
  </Details>
</Card>

---

**Kilder**

[1] Regjeringens strategi [«Digital hele livet»](https://www.regjeringen.no/no/dokumenter/digital-hele-livet/id2870833/)
og handlingsplanen for [«Økt inkludering i et digitalt samfunn»](https://www.regjeringen.no/no/dokumenter/handlingsplan-for-auka-inkludering-i-eit-digitalt-samfunn/id2984233/))
