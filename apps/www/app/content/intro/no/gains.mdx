---
title: Gevinster for din virksomhet
sidebar_title: Gevinster for din virksomhet
description: Designsystemet er en strategisk investering som frigjør tid og gir bedre brukeropplevelser for alle.
date: 2026-01-07
category: 
color: blue
icon: CalculatorIcon
published: true
order: 15
---

Designsystemet er analysert som en nasjonal fellesløsning gjennom en [samfunnsøkonomisk analyse](/no/intro/cba) utført av Agenda Kaupang på oppdrag fra Digdir i 2025. Analysen viser at det er betydelige gevinster å hente for virksomheter som tar Designsystemet i bruk, særlig i form av frigjort tid i design- og utviklingsarbeid, samt forbedret kvalitet i digitale tjenester.

Gevinstene kan realiseres samtidig som virksomheten ivaretar sin egen visuelle identitet og sitt særpreg, enten Designsystemet brukes direkte i løsninger eller som fundament for et eget designsystem.


## Frigjort tid og økt effektivitet
Den største prissatte gevinsten er redusert tidsbruk i design- og utviklingsarbeid. Hvor mye dere kan spare, avhenger av hvor mange løsninger dere utvikler, og om dere bruker Designsystemet direkte i løsningene, eller bygger et eget designsystem på toppen med flere komponenter. 

Basert på innsikt fra den samfunnsøkonomiske analysen legger vi til grunn en estimert tidsbesparelse på 25 % for design og frontend når Designsystemet brukes direkte i løsninger, og 35 % når virksomheten bygger et eget designsystem på toppen. Den høyere besparelsen skyldes økt gjenbruk av flere komponenter og mønstre.

<RoiCalculator />

**Kalkulatoren gir et forenklet og konservativt estimat.** \
Den er basert på 1 695 timer per årsverk. Faktiske gevinster vil variere basert på organisasjon, modenhet og hvordan Designsystemet tas i bruk. 

For virksomheter som bygger egne designsystemer basert på Designsystemet, er effektivitetsgevinsten i hovedsak basert på intervjuer. I analysen er det lagt til grunn en effektiviseringsgevinst på 80 % i etableringsfasen. Flere aktører har rapportert at det går betydelig raskere å bygge et designsystem på toppen av Designsystemet, i noen tilfeller opptil 90–200 % raskere.

Beregningene er ment som beslutningsstøtte. For ledere gir dette et konkret grunnlag for å vurdere Designsystemet som et tiltak for økt effektivitet, bedre kvalitet og mer bærekraftig utvikling av digitale tjenester

## Andre gevinster
I tillegg til frigjort tid peker analysen på flere viktige, ikke-prissatte gevinster som bedre etterlevelse av regelverk og mer tilgjengelige tjenester for innbyggerne.

<Card data-color='success' variant="tinted">
    **Økt rettighets og pliktoppfyllelse** 

     Når digitale løsninger blir mer tilgjengelige og forståelige, kan det bidra til økt rettighets- og pliktoppfyllelse for digitalt sårbare. Dette kan gjøre det enklere for flere å få tilgang til informasjon og tjenester som er nødvendige for å ivareta egne rettigheter og for å oppfylle sine plikter overfor offentlig sektor. 
</Card>

<Card data-color='success' variant="tinted">
   **Økt etterlevelse av regelverk** 

Designsystemet bidrar til økt etterlevelse av regelverk for universell utforming (WCAG) og klarspråk. Ferdige komponenter og felles retningslinjer gjør det enklere å gjøre riktige valg i både design og utvikling, og reduserer risikoen for feil. Analysen anslår at et godt designsystem kan bidra til økt etterlevelse av mellom **30 og 50 prosent** av kravene i WCAG.
</Card>

<Card data-color='success' variant="tinted">
   **Spart tid for innbyggere** 

Når innbyggere møter gjenkjennelige interaksjonsmønstre og løsninger som følger krav til universell utforming og klarspråk, bruker de mindre tid på å orientere seg og løse oppgaver. De slipper å lære nye løsninger på nytt for hver tjeneste, noe som reduserer tidsbruk og kognitiv belastning.

</Card>
