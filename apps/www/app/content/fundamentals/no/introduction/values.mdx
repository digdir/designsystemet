---
title: Verdier
sidebar_title: Verdier
description: Våre verdier kvalitet, helhet, åpenhet og tillit styrer arbeidet vårt.
date: 2023-04-26
category: Introduksjon
color: blue
icon: LightBulbIcon
published: true
order: 35
---

Disse verdiene ønsker vi at Designsystemet skal bygges på:

## Kvalitet
Designsystemet skal holde høy kvalitet, og gjøre det effektivt å lage digitale produkter med god kvalitet. Med god kvalitet mener vi både noe som gir en god brukeropplevelse, men også har et godt teknisk fundament. Alle komponentene skal oppfylle lovpålagte krav, som universell utforming. Men kravene er bare et minimum. Vi vil strekke oss lengre for å lage [tilgjengelige](/no/fundamentals/introduction/accessibility) løsninger som fungerer best mulig for alle. Når det fungerer for personer med funksjonsnedsettelser, blir opplevelsen bedre for alle. 

## Helhet
Målet er at Designsystemet skal bidra til helhetlige og konsistente brukeropplevelser på tvers av løsninger og virksomheter. Felles byggeklosser og gjenkjennbare mønstre gir forutsigbarhet og mer intuitive løsninger, og kan samtidig redusere digitalt utenforskap. Designsystemet skal gi rom for ulike visuelle profiler, men fremme at komponenter og interaksjonsmønstre oppfører seg likt på skjermlesere og andre hjelpemidler.

## Samarbeid og åpenhet
Designsystemet er basert på en filosofi om samarbeid, og det er ønskelig at det utvikles i samarbeid mellom offentlige og private aktører. Det skal være enkelt for alle å ta eierskap til designsystemet og involvere seg med bidrag og innspill. Det skal være enkel vei til endring dersom bidraget fører til bedre løsninger. Ved å samarbeide åpent unngår vi unødvendig dobbeltarbeid og bygger løsninger som flere kan gjenbruke. Slik bidrar vi til en mer bærekraftig utvikling av digitale tjenester.

## Design- og utvikleropplevelse
Det skal være lett for utviklere og designere å ta i bruk Designsystemet. Det skal være enkelt å finne frem, forstå hva en komponent gjør og når den bør brukes. Komponentene skal kunne tilpasses og være fleksible nok til å fungere som byggeklosser som kan settes sammen til mer komplekse løsninger for spesifikke behov. Den tekniske løsningen skal være enkel og forutsigbar å manøvrere i. Dersom det finnes utfordringer knyttet til en komponent, skal dette synliggjøres og dokumenteres.

## Tillit
Designsystemet skal håndtere utfordringer og endringer på en trygg og forutsigbar måte slik at det oppnår høy tillit blant brukerne. Komponentene skal fungere stabilt og oppføre seg som forventet. Brukerne skal kunne være trygge på at Designsystemet blir godt forvaltet og oppdatert i takt med nye krav og behov. Vi sikter på gjensidig tillit, der tillit til bidragsytere også er viktig.