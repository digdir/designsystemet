Klarer vi å etablere felles mønstre blir det lettere for en bruker som har gjort noe et sted å kjenne igjen og forstå hvordan det skal gjøres et annet sted. På den måten kan vi bidra til å inkludere flere digitalt. Det er også et av tiltakene i "[Handlingsplanen for Økt inkludering i et digitalt samfunn, tiltak 26](https://www.regjeringen.no/no/dokumenter/handlingsplan-for-auka-inkludering-i-eit-digitalt-samfunn/id2984233/)" ,der det står at vi skal jobbe for mer like interaksjonsmønstre på tvers.

Felles mønstre kan for eksempel bidra til at:

- Interaksjon og oppførsel på elementer blir gjenkjennelig på tvers.
- Plassering av sentrale elementer stemmer med brukerens forventninger.
- Gjentagende brukeroppgaver oppleves gjenkjennelig.

I rapporten "[Digital hele livet med bedre brukeropplevelse](https://www.digdir.no/sammenhengende-tjenester/digital-hele-livet-med-bedre-brukeropplevelse/4405)" er det funnet flere [konkrete problemer med brukskvalitet](https://github.com/digdir/innsiktsbibliotek/issues/3) som kan forbedres dersom vi samarbeider om å etablere like mønstre på tvers av offentlige tjenester. Vi kan samarbeide om mønstre selv om vi ikke bruker de samme tekniske komponentene eller designelementene.

For å etablere felles mønstre på tvers har vi etablert et mønster-samarbeid med flere virksomheter, les mer om dette i [Samarbeidsmodell](/no/intro/collaboration#3-tverretatlig-mønster-samarbeid).

Vi samler innsikt fra egne organisasjoner, gjennomgår dette, identifiserer ulikheter og lander på en felles tilnærming gjennom jevnlige arbeidsmøter. Alle som ønsker kan påvirke arbeidet gjennom åpne diskusjoner i [Slack](https://www.designsystemet.no/slack) og [Github](https://github.com/digdir/designsystemet/discussions/categories/samarbeid-m%C3%B8nster-for-innbyggertjenester). Ønsker du å være tettere på samarbeidet har vi også plass til flere i arbeidsgruppene. [Ta kontakt (epost)](mailto:designsystem@digdir.no)!


## Planlagte mønstre

Mønstrene det er behov for å jobbe med på tvers dokumenteres i [denne oversikten på Github](https://github.com/digdir/designsystemet/discussions/categories/patterns-for-public-services?discussions_q=is%3Aopen+category%3A%22Patterns+for+public+services%22+sort%3Atop). Det er hovedgruppen for mønster-samarbeidet som prioriterer hvilke mønstre som skal jobbes med og igangsetter arbeidsgrupper. Har du forslag til andre mønstre, er du velkommen til å [opprette en ny diskusjonstråd](https://github.com/digdir/designsystemet/discussions/new?category=samarbeid-m%C3%B8nster-for-innbyggertjenester). Vi setter også pris på alt av innsikt som deles i de ulike tema-trådene per mønster.