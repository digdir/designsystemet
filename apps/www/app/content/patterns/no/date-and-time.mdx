---
title: Spør brukeren om dato og klokkeslett
sidebar_title: Dato og klokkeslett
category: Spør brukeren om...
description: Å spørre brukeren om dato og klokkeslett blir ofte løst mer komplisert enn nødvendig. I mange situasjoner er vanlige input-felt både raskere å bruke og lettere å forstå enn egenbygde datovelgere. 
partners: Digdir, Brønnøysundregistrene
date: 2026-02-05
order: 10
---

Hvordan du ber brukeren om dato og klokkeslett, bør ta utgangspunkt i hvilken informasjon du faktisk trenger. Noen datoer er enkle å huske, som fødselsdato, mens andre må leses fra dokumenter eller kort. I noen situasjoner holder det med en omtrentlig dato, eller et tidspunkt i forhold til i dag. Andre ganger skal brukeren velge en dato eller et tidspunkt fra et forhåndsdefinert utvalg.

Unngå å gjøre oppgaven mer komplisert enn nødvendig. Egenbygde datovelgere gir ofte lavere tilgjengelighet og mer friksjon enn enkle tekstfelt. De kan være vanskelige å bruke med tastatur, gi dårlig støtte for skjermleser og kreve unødvendig navigering når brukeren allerede kjenner datoen.

## Kjente datoer

Når du spør om kjente datoer, som fødselsdato eller bryllupsdato, fungerer enkle tekstfelt godt. Brukeren vet allerede svaret og ønsker ofte å skrive det direkte, uten å måtte navigere i en kalender.

Del gjerne datoen opp i separate felt for dag, måned og år. Det gjør det enklere å skrive inn datoen korrekt og gir bedre støtte for hjelpemidler.

<Story story="KnownDates" />

Når du ber brukeren om en dato slik den står i et bankkort, pass eller annet dokument, bør feltene samsvare med formatet i dokumentet. Det gjør det enklere å overføre datoen korrekt og reduserer risikoen for feil.

## Dato fra et forhåndsdefinert utvalg

Hvis du vet at brukeren skal velge en dato eller et tidspunkt fra et begrenset utvalg, for eksempel ledige timer den kommende uken, kan det være mer effektivt å tilby disse som ferdige valg.

Når utvalget er svært begrenset, for eksempel noen få datoer eller tidspunkter, kan [`Radio`](/no/components/docs/radio/overview) være et godt valg. Det gjør det raskt og enkelt å velge et alternativ uten å måtte skrive noe selv.

<Story story="PredefinedOptions1" />

### La brukeren begrense utvalget
Når antall valg øker, kan en [`Select`](/no/components/docs/select/overview) være nyttig for å begrense utvalget. Da kan brukeren velge blant foretrukne uker, dager eller klokkeslett, og deretter se de tilgjengelige alternativene for det valget. NB: Eksempelet under er ikke fungerende, da det ikke er koblet til et faktisk utvalg av datoer eller klokkeslett, men illustrerer hvordan du kan la brukeren begrense utvalget før de ser de tilgjengelige alternativene.

<Story story="PredefinedOptions2" />

Du bør kun vise valg som har ledige timer, og unngå å for eksempel deaktivere uker som ikke har ledige timer, da det kan skape forvirring. Forklar i forkant at det kun er uker med ledige tidspunkt som vises, slik at brukeren forstår hvorfor noen uker ikke er tilgjengelige å velge.

## Konkret dato i nær fremtid eller fortid

I noen tilfeller når brukeren skal velge en konkret dato tett opp mot dagens dato kan det være nyttig med visuell støtte. En [`Input`](/no/components/docs/input/overview) med `type="date"` lar brukeren enten skrive datoen direkte eller bruke nettleserens innebygde datovelger. Dette gir ofte en god balanse mellom fleksibilitet og støtte. Støtten varierer mellom nettlesere og enheter, både når det gjelder funksjonalitet, utseende og interaksjon, men løsningen er ofte mer tilgjengelig og robust enn egenbygde alternativer.

<Story story="NearFuturePast" />

## Start- og sluttdato

Når brukeren skal oppgi en periode, bør startdato og sluttdato vises tydelig sammen. Bruk to separate felt, og gjør det klart hvilken dato som er hvilken.

Plasser feltene i logisk rekkefølge, og valider at sluttdato ikke er før startdato. Hvis datoene avhenger av hverandre, bør feilmeldinger forklare hva som er galt og hvordan brukeren kan rette det.

<Story story="StartEndDate" />

## Klokkeslett – start og slutt

Når brukeren skal oppgi et tidsintervall, som åpningstid eller varighet på et møte, kan en [`Input`](/no/components/docs/input/overview) med `type="time"` brukes. Det lar brukeren skrive klokkeslettet direkte, samtidig som nettleseren tilbyr støtte.

Bruk separate felt for start- og sluttid, og vis dem tydelig sammen.

<Story story="StartEndTime" />

## Omtrentlig tidspunkt
Hvis brukeren bare trenger å oppgi måned og år, bør det være mulig å gjøre nettopp det. Dette er særlig relevant når hendelsen ligger langt tilbake i tid, og brukerne ikke nødvendigvis vet nøyaktig tidspunkt. 

For eksempel kan du la brukeren oppgi omtrentlig tid i et fritekstfelt, eller tilby egne felt for kun måned og år slik som i eksempelet under.

<Story story="ApproximateDate" />

## Dato relativt til en annen dato

I noen situasjoner er det mer naturlig å spørre om tidspunkter relativt til en annen dato, for eksempel når brukeren setter opp en påminnelse. Da kan det være bedre å bruke en [`Select`](/no/components/docs/select/overview) for å gi brukeren valg om «i morgen», «om 3 dager» eller «1 dag før». Hvis ukedag er viktig for oppgaven, bør denne vises tydelig i tillegg.

<Story story="RelativeDate" />

## Oppsummering

Start med behovet, og velg den løsningen som lar brukeren løse oppgaven raskest mulig. Ofte er vanlige tekstfelt mer tilgjengelige og raskere å bruke enn avanserte datovelgere. 

- Vis ferdige valg når alternativene er begrensede
- La brukeren skrive når svaret er kjent
- Spør bare om så presis dato og tid som situasjonen krever
- Bruk innebygd nettleserstøtte fremfor egenbygde løsninger

## Kilder og relevant informasjon
- [Who needs a JavaScript date picker? (dbushell.com)](https://pikaday.dbushell.com/)
- [Maybe You Don’t Need a Date Picker (adrianroselli.com)](https://adrianroselli.com/2019/07/maybe-you-dont-need-a-date-picker.html)
- [Ask users for dates (gov.uk)](https://design-system.service.gov.uk/patterns/dates/)

<Contributors
  authors={[
    'Marianne Røsvik (Digdir)',
    'Ole Martin Tangen Vad (Brønnøysundregistrene)',
    'Roy Halvor Frimanslund (Brønnøysundregistrene)',
    'Lasse Febakke Straum (Digdir)',
    'Tobias Barsnes (Digdir)',
    'Oddbjørn Øvernes (Digdir)',
    'Michael Marszalek (Digdir)',
  ]}
/>
