---
title: Samarbeid om tekst i digitale tjenester
description: En tverretatlig arbeidsgruppe med innholdsdesignere lager felles råd for tekst i digitale tjenester. Rådene blir en del av Designsystemet.
date: 2025-09-27
author: Digdir ++
imageSrc: /img/blog/tekstgruppe.png
imageAlt: Fotografi av medlemmer i tekstgruppen som står samlet.
imageCaption: "Fra venstre: Camilla Orten, Skatt; Eidar Grande Vollan, NAV; Gørild Døhl, Digdir; Marianne Bugge Nordberg, KS; Ingunn Egedius, Oslo Origo; Sissel Schjølberg Halse, Lånekassen og Dorte Drange, Digdir. Caroline Salberg fra Norsk helsenett og Andreas Møller-Johansen fra Lånekassen er ikke på bildet, men de er med i samarbeidet."

---

En del av arbeidet med å sikre helhetlige og gjenkjennelige brukeropplevelser på tvers av etater, er å enes om beste praksis for tekst i digitale tjenester. En tverretatlig arbeidsgruppe er godt i gang med det, og rådene blir en del av Designsystemet.

Samarbeidet har pågått i hele 2025. Dette er et arbeid for å forbedre alle brukeres opplevelse av tekst i brukergrensesnittene i offentlige digitale tjenester. Når vi gjør rådene til en del av Designsystemet, får alle som jobber med å utvikle produkter og tjenester i det offentlige én felles kilde å gå til, når de lurer på noe om tekst i komponenter.

## Innholdsdesignere fra flere etater er med
Arbeidsgruppa består av innholds- og UX-designere fra Norsk helsenett, Skatteetaten, Lånekassen, Nav, Oslo Origo, KS og Digdir. Så langt har vi vært delt i to grupper, som har jobbet månedlig med råd for én og én komponent. Rådene skal publiseres på Designsystemets sider, slik at de er lett tilgjengelig for alle som utvikler tjenester.

## Felles råd om tekst i komponenter
Språk og begreper er ofte en viktig terskel for forståelse i digitale tjenester. Selv små ordvalg kan avgjøre om brukeren forstår hva som skjer, eller blir usikker og stopper opp. Brukerne av offentlige digitale tjenester møter mange av de samme interaksjonselementene på tvers av tjenester og avsendere. Da er det viktig at vi bruker språk på en enhetlig måte, slik at for eksempel knappetekster, lenker og feilmeldinger oppleves gjenkjennelige og gir god støtte uansett hvor brukeren befinner seg.

## Slik arbeider prosjektgruppa
Vi tar utgangspunkt i eksisterende retningslinjer fra ulike etater, blant annet i råd som KS har publisert, og de rådene som vi allerede har på Designsystemet. I tillegg skjeler vi til andre nasjonale og internasjonale kilder, for eksempel gov.uk eller det danske designsystemet.

Et arbeid som er en tilleggsoppgave for alle går nødvendigvis ikke så fort, men det blir grundig. Både komponenter og råd endrer seg stadig, så vi må følge med hele tiden når visuell design introduserer nye ting som får betydning for tekstelementer.

Arbeidet er et initiativ fra Digdir og KS, og drives på «dugnadsnivå». Det vil si at vi gjør det i tillegg til andre oppgaver vi har. Det er svært erfarne folk som er med, så samarbeidet har falt lett, og vi er enige om å fortsette inn i 2026 – kanskje blir flere etater også med?

Har du lyst til å delta i arbeidet? [Kontakt oss](mailto:designsystem@digdir.no) gjerne!

<Contributors
  authors={[
    'Dorte Drange (Digdir)',
    'Gørild Døhl (Digdir)',
    'Marianne Bugge Nordberg (KS)',
    'Sissel Schjølberg Halse (Lånekassen)',
    'Eidar Grande Vollan (NAV)',
    'Camilla Orten (Skatt)',
    'Ingunn Egedius (Oslo Origo)',
    'Andreas Møller-Johansen (Lånekassen)',
    'Caroline Salberg (Norsk helsenett)',
  ]}
/>
